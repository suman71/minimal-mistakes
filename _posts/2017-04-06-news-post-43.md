---
layout: post
title: পানি সংকটে মুখে বরেন্দ্র অঞ্চলের মানুষ
date: 2017-04-06 17:23
author: iwrmbarind
comments: true
categories: [Consultant, IWRM, Newspaper, Uncategorized]
---
ভূ-গর্ভস্থ পানির স্তর ক্রমাগতভাবে নিচে নামায় রাজশাহীর তানোর উপজেলার বেশিরভাগ এলাকাসহ বরেন্দ্র অঞ্চলের ৩টি পৌরসভা ও ১৫ ইউনিয়ানকে অতি ঝুঁকিপুর্ণ হিসাবে চিহ্নিত করা হয়েছে। গবেষণা সংস্থা ‘ডাসকো ফাউন্ডেশন পরিচালিত সমন্বিত পানি সম্পদ ব্যবস্থাপনা প্রকল্প (আইডাব্লুউআরএম) নামে একটি প্রকল্প জরিপ চালিয়ে এসব এলাকা চিহ্নিত করেছে।

ঝুঁকিপূর্ণ ওইসব এলাকায় অতি জরুরিভাবে ভূ-গর্ভস্থ থেকে পানি উত্তোলন বন্ধ করে বিকল্প উপায়ের মাধ্যমে পানির ব্যবহার করার পরামর্শও দিয়েছে সংস্থাটি। এ অবস্থা চলতে থাকলে কয়েক বছরের মধ্যেই ওইসব এলাকায় মিঠা পানির তীব্র সংকট দেখা দিবে বলে জানিয়েছে তারা।

দীর্ঘ ১ বছর বরেন্দ্র অঞ্চল জুড়ে জরিপ চালিয়ে সরকারেকে এমনই প্রতিবেদন জমা দিয়েছেন আইডাব্লুউআরএম নামের সংস্থাটি। বিগত ২০১৫ সালে পুরো বরেন্দ্র অঞ্চলের মাঠ পর্যায়ে এই জরিপটি পরিচালনা করেন। সংস্থাটি তাদের প্রতিবেদনকে বলেছে, এক যুগ আগে এ ঝুঁকিপূর্ণ অঞ্চলে ৬০ থেকে ৯০ ফিটের মধ্যে সচারচর পানি পাওয়া যেত। বর্তমানে তা ১৬০ ফিট বা তারও নিচে গিয়ে পানি মিলছে।

ঝুঁকিপূর্ণ ওইসব পৌরসভা ৩টি হলো রাজশাহীর তানোর উপজেলার মুন্ডুমালা পৌরসভা, গোদাগাড়ীর কাঁকনহাট ও চাঁপাইনবাবগঞ্জের রহনপুর পৌরসভা। এছাড়া ১৫টি ইউনিয়নগুলো হলো, রাজশাহীর তানোর উপজেলার বাঁধাইড়, কলমা, পাঁচন্দর, গোদাগাড়ী উপজেলার মোহনপুর, পাকড়ী, গোদাগাড়ী ইউনিয়ন, চাঁপাইনবাবগঞ্জ সদর উপজেলার গোবরা তলা ও ঝিলিম ইউনিয়ন, নাচোল উপজেলার কসবা ও নেজামপুর ইউনিয়ন, ভোলাহাটের দলদলি ইউনিয়ন, গোমাস্তাপুরের পাবতীপুর, রহনপুর, রাধানগর, ইউনিয়ন।

প্রতিবেদনে আরও উল্লেখ করা হয়েছে, ঝুঁকিপূর্ণ এলাকা গুলো সমুদ্র পৃষ্ঠ থেকে উচ্চতা ৬৫ সেন্টিমিটার। ঝুঁকিপূর্ণ ইউনিয়ন ও পৌর এলাকাগুলোতে অতি দ্রুত গভীর নলকূপের পানি দিয়ে বোরো আবাদ বন্ধ করতে বলা হয়েছে। সেই সঙ্গে পানির রিচার্জ করতে বিদ্যমান বড় পুকুর ও খাড়িগুলো খনন করে ভূ-উপরস্থ পানির ব্যবহার বৃদ্ধি করতে বলা হয়।

আইডাব্লুউআরএম’র মাঠ পর্যায়ের তানোর উপজেলার বাঁধাইড় ও মুন্ডুমালা পৌরসভায় দায়িত্বে প্রাপ্ত কমিউনিটি মবিলাইজার শিশির কুমার রায় সাংবাদিকদের জানান, বিগত ২০১৫ সাল থেকে বরেন্দ্র অঞ্চলের ৩৫টি ইউনিয়ন ও ৪টি পৌরসভা নিয়ে কাজ করছে সংস্থাটি। এই ঝুকিপূর্ণ এলাকাগুলোতে ইতোমধ্যে জনসাধারণ ও কৃষকদের নিয়ে বিভিন্ন জনসচেতনমূলক কার্যক্রম চালানো হচ্ছে। এই এলাকার কৃষকসহ সরকারকে এগিয়ে আসতে হবে। নইতো অতি দ্রুত এই অঞ্চলে পানির তীব্র সংকটে পড়তে হবে।
